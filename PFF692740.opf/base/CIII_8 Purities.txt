善男子。若菩薩摩訶薩成就八法。能淨般若波羅蜜。何等爲八。善男子。若菩薩精勤欲斷一切不善法而不著斷見。精勤欲生一切善法而不著常見。.知一切有爲法皆從縁生。而不動於無生忍法。善分別説一切字句。而常平等無有言説。善能辨宣一切有爲無常苦法。於無我法界寂靜不動。能善分別諸所作業。而知一切法無業無報。善能分別垢法淨法。而知一切法性常淨。善能籌量三世諸法。而知諸法無去來今。是爲菩薩成就八法能淨般若波羅蜜。

