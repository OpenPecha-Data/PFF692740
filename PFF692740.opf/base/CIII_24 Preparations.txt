此諸辯修行二十四種因故。能得成就。何等二十四。善男子。若菩薩不違逆師長教故。能得捷辯。不諂曲故能得疾辯。捨離煩惱故得無礙辯。無我行故得無滯辯。離兩舌故得巧説辯。入因縁法無際故得甚深辯。行種種施故得衆音具足辯。嚴飾如來塔廟故得善莊嚴辯。不捨菩提心故得無減辯。善護誡衆故得無畏辯。施種種幢幡華蓋寶鈴故。得妙偈讃辯。恭敬供養給侍諸尊及師長故。得快説修多羅辯。
昔殖修習無量善根故。得善説譬喩本縁辯。不輕賤惡趣衆生故。得無壞勝辯。施無量寶藏故。得分別句無盡辯。眞實言説無麁獷故。得圓足辯。講説法時無諍競故。得威儀無違辯。以徳淳淨順法律行故。得説法不唐捐辯。不吝於法不恃己徳故。得斷衆疑辯。求法之時不威逼他生恭敬心故。得利應辯。常省己過不譏彼缺故。得分別文字不錯謬辯。等潤衆生不望報故。得悦可衆辯。受持大乘不求小乘故。得問答方便辯。不著我見入平等性故。得以法降伏一切外道辯。

是名二十四種成就諸辯因。善能隨彼衆生所應受解説法無有錯謬。所受法者亦不退失。是爲菩薩得無障礙如來加持辯。

善男子。云何菩薩得自在示現受生死者。

