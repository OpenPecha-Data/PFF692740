爾時世尊欲重宣此義而説偈言已離邊無礙　慧功徳莊嚴彼離諸著相　迴向無上道

捨我慢憍慢　慧者莊嚴智無障礙解脱　具足一切智

非色非種性　念佛非功徳不憶念法身　是念佛所許

離欲性寂靜　非相非明闇無心無意行　如是名念法

聖無爲無愛　無諸煩惱染以解脱得稱　名念僧無礙

已捨一切受　無陰界入行解脱諸動念　名究竟念捨

不依無漏戒　不行身口意不生過三有　名念無漏戒

如天淨無垢　兜率灌頂天憶念自業報　當作天中天

持世尊正法　捨離諸煩惱解脱法非法　是持世尊法

如佛得道相　受持法亦然善思惟眞際　無法可攝持

如我性淨故　諸法性亦淨知衆生如相　而教化衆生

不見衆生増　亦復不見減説斷顛倒想　教化無量衆

説諸陰界入　不異於佛界知如虚空性　則入於佛界

言語諸文字　猶如呼聲響知非内非外　即得陀羅尼

受持讀誦利　進求説諸法無我無法想　安住陀羅尼

持諸佛所説　善説悦衆心不失諸禪定　是陀羅尼力

不持不誦文　不積集諸法常説法無礙　如龍降大雨

無住無障礙　説無量契經不生衆生想　慧者得是辯

以佛力説法　莊嚴自威儀悦衆隨所樂　是辯佛所許

知法實性者　知與虚空等無我人壽命　如是持佛法

衆生同涅槃　究竟不生滅得是不動忍　是爲不放逸

見諸陰如幻　諸界如法性六入如空聚　得離於陰魔

知使如浮雲　究竟無和合於法無妄想　則離煩惱魔

知衆生不生　無生則無死諸法無去來　如是過死魔

無愛無動者　行道無道想無我人行悲　則能降衆魔

知智識平等　不住爲無爲知衆心如幻　心健無能壞

此彼無障礙　成就勝法船渡衆無衆想　是謂大船師

知空無有我　淨生死渇愛將導渡衆生　是謂大導師

善知進退相　隨法而依止方便示涅槃　佛説善導師

知心心相續　二心不共倶是名知心性　佛讃能護衆

知諸法性淨　如空水中月知者離煩惱　是謂淨衆生

知一餘亦然　入諸法如夢虚空不可取　得道無染汚

