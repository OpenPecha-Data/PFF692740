善男子。若菩薩成就八法。能淨毘梨耶波羅蜜。何等爲八。善男子。菩薩爲淨身故。發勤精進。知身如影。不著於身。爲淨口故。發勤精進。知口語如響。不著於口。爲淨意故。發勤精進。知意如幻無所分別。不著於意。爲具足諸波羅蜜故發勤精進。知諸法無自性。因縁所攝不可戲論。爲得助菩提分法故發勤精進。覺了一切法眞實性故無所礙著。爲淨一切佛土故發勤精進。知諸國土如虚空故不恃所淨。爲得一切陀羅尼故發勤精進。知一切法無念無非念故不作二相。爲成就一切佛法故發勤精進。知諸法入一相平等故而不壞法性。善男子。是爲菩薩成就八法。能淨毘梨耶波羅蜜。

