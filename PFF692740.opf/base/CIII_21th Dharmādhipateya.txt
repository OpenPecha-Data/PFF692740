善男子。云何菩薩不退諸通。於諸佛法悉得自在者。若菩薩戒身眞淨。心定不動。得大智光明。已成就福徳智慧資糧。已到諸波羅蜜彼岸。已成就四攝。已修四梵行。已修欲進念慧定。以善修四神足故得五神通。諸菩薩本業淨故。勤進不廢捨故。常不散亂行故。善伏結使故。離念聲聞辟支佛心故。受持方便故。攀縁上地諸法故。無我無依行故。是以菩薩不退諸通。是故諸菩薩。究竟知諸法無退。知諸法與法性等無有變異如虚空無變。是爲菩薩不退諸通。於諸佛法悉得自在

