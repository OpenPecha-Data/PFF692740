法義智慧最勝尊　本淨無垢無所著喩如虚空無染汚　我禮不動聖足下

行無與等無涯底　現法嚴身最殊勝佛眞法身如虚空　普生大悲而濟度人中師子能示現　百福莊嚴世尊身

斷諸言語無音響　離諸言説無戲論

雖知如是而現説　無性衆生令悦豫衆心非心得此心　能知非心幻化心

善知衆生心行性　而能不住彼我心示現威儀濟衆生　善逝身無作不作佛知衆生隨所樂　即能示現如是形

世尊於法不計我　不生憶想著於法能知以何法受教　而隨所悟應時説

大衆渇仰瞻世尊　世所希有最無比能知以何法受教　而隨所悟應時説

此等諸法從縁生　虚無寂寞非眞實世尊善知如是法　得至清涼泥洹道

去離二邊不著中　知虚非眞無自性此等諸法無作者　善説業報非斷常

法無衆生命及人　寂靜不名如虚空如實分別無衆生　而安多衆至甘露

昔行多劫不思議　求進勢力勝菩提所爲妙行今已成　至無至義覺無餘

一切諸法上中下　悉知平等常無異智者所知知不著　是故世尊定不亂

陰入諸界如幻化　三界皆如水中月衆生虚僞性如夢　以智分別説是法

世人假稱名得道　實無 有得無得相如道無得輪無轉　如輪無轉無度者

故能度衆於四流　自度度彼繋顛倒善能安慰苦惱者　自滅滅彼至無爲

衆生無生無涅槃　衆生本淨不可得道及衆生猶如幻　自覺此際覺多衆

如虚空中不見色　一切群生色亦爾諸法離色及色相　能知此色則得離

作諸妙喩以讃佛　執見而讃是其毀佛徳如空無差別　無所限量是讃佛

故禮淨尊淨他者　無縁無心入微心如佛功徳世尊知　如如功徳我今禮

能知衆生無我者　知諸法際離欲者見法身者則見佛　即爲供養十方佛

虚空藏菩薩説此偈已。即時妙寶莊嚴堂及 虚空中諸寶臺六變振動。一切大衆心淨悦豫。踊躍歡喜歎未曾有。皆言虚空藏菩薩。善能説此妙偈。若有善男子善女人能行此法者。乃至夢中不見有法。以漸皆當得師子吼。如虚空藏菩薩。爾時虚空藏菩薩。以如斯妙偈讃如來已。白佛言。

