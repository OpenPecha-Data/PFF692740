爾時世尊告彌勒菩薩言。彌勒。汝受持此甚深經典。讀誦書寫廣爲人説。彌勒。我今以如斯等甚深經典囑累於汝。令此大法久住世故。降伏諸魔故。爲利益一切衆生故。令一切外道不得便故。教勅一切菩薩。使親近此經不遠離故。欲令佛法大明久住於世不衰滅故。使佛法僧種不斷絶故。爾時彌勒菩薩即白佛言。世尊。我於如來在世及滅度後。常當受持此甚深經典廣宣流布。所以者何。受持此法者。則爲受持過去未來現在諸佛正法。非但受一如來法也。世尊。我亦爲自護己法故。世尊。我常與諸天人衆。普會處兜率天宮。毎爲廣説如是等甚深經典。我復當令人中。受持讀誦此經典者。使手得是經執在胸懷不離經卷。世尊。若復末世法欲滅時。其有受持此經轉爲人説者。當知皆是彌勒威神之所建立。世尊。若復末世法欲滅時。其有受持此經轉爲人説者。當知皆是彌勒威神之所建立。世尊。當於爾時雖多諸魔事嬈亂行人。諸説法者。依煩惱魔爲魔所持故。不樂此經不勤修習。互相是非。我等倶當勤作方便。令説法者愛樂是經。常勤修習讀誦通利。廣爲人説。爾時世尊讃彌勒菩薩言。善哉善哉。彌勒。汝乃能爲護持正法故作師子吼。汝不但今於我前作師子吼。亦於過去無量阿僧祇諸佛前作師子吼護持正法。

