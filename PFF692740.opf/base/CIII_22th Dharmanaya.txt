善男子。云何菩薩入甚深法門。諸聲聞辟支佛所不能入者。若菩薩入甚深因縁法。知逆順因縁法。 善知出知離。知生知滅。知集知盡。善知衆生。以何因縁故。受垢離垢。捨淨得淨。乃至不見一法有垢有淨。知一切法性相清淨。亦不得清淨法相。以我甚深故知一切法甚深。以我離故知一切法離。以我無二故知一切法無二。以眼色二倶離故乃至意法亦離。則入第一義。以世諦故假名諸法。亦不執著眞諦世諦。是爲菩薩入甚深法門。諸聲聞辟支佛所不能入。

