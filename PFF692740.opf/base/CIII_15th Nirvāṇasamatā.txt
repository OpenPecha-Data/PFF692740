善男子。云何菩薩。行諸法平等如涅槃者。若菩薩知入諸法平等如涅槃。見一切衆生性同涅槃。知已入涅槃者。無陰界諸入。如是菩薩見衆生性同涅槃。過諸陰界入見如影如夢。無有生死而現生死。凡夫衆生所因結使造煩惱業。造煩惱業已受無量苦報。菩薩以般若波羅蜜力故。善觀結使斷令不生。亦不因彼作業而受苦報。得至涅槃平等之處。名之無爲。過一切算數智道。不捨本願故。遊戲大慈。已到慧方便彼岸。已入佛神通力。已能
善知分別諸想。自已得度度未度者。自已得解解未解者。自已得安安未安者。自已得涅槃使未得者得。於涅槃生死無有二想。是爲菩薩行諸法平等如涅槃

