一切等心諸衆生　平等能至彼岸者遊戲無垢悲心中　我爲是等問世尊

能到正見無垢穢　已無猶豫斷彼疑自得了達利衆生　我爲是等問世尊

知我無我無與等　爲衆發心不著衆能脱衆生計我見　我爲是等問世尊

能護威儀愼所行　其心清淨如虚空堅固不動如須彌　我爲是等問世尊

進心無涯慧無等　勇健能害煩惱怨已結已斷斷彼結　我爲是等問世尊

樂施威儀調伏心　常住聞進戒忍力禪定諸通勝慧明　我爲是等問世尊

樂空無相無願法　而現受形處生死無生無終達甘露　我爲是等問世尊

知見甚深無崖際　聲聞縁覺所不及而知一切衆生行　我爲是等問世尊

善能了達樂正行　於法非法繋已斷常處正定心不亂　我爲是等問世尊

不斷佛種諸賢士　能護正法及與僧多聞三世諸佛讃　我爲是等問世尊

爾時虚空藏菩薩。以此妙偈答功徳光明王菩薩已。白佛言。世尊。云何菩薩行檀波羅蜜與虚空等。云何行尸波羅蜜。羼提波羅蜜。毘梨耶波羅蜜。禪波羅蜜。般若波羅蜜與虚空等。云何行智與虚空等。云何菩薩不離如如。如來所許。念佛念法念僧。念施念戒念天。云何菩薩修行諸法平等如泥洹。云何菩薩善分別行相。云何菩薩持諸佛法寶藏。隨如來所覺法相性。如實知諸法相性已不取不捨。云何菩薩分別衆生。從始已來清淨而教化衆生。云何菩薩善順發行成就佛法。云何菩薩不退諸通。於諸佛法悉得自在。云何菩薩入甚深法門。諸聲聞辟支佛所不能入。云何菩薩於十二因縁。因善得勝智方便。離二邊諸見。云何菩薩爲如來印所印。如如不分別智方便。云何菩薩入法界性門。見一切法平等性。云何菩薩淳至堅固猶如金剛。於此大乘心住不動。云何菩薩自淨其界如諸佛界。云何菩薩得陀羅尼終不失念。云何菩薩得無障礙如來加持辯。云何菩薩得自在示現受生死。云何菩薩破諸怨敵去離四魔。云何菩薩利益衆生莊嚴功徳。云何菩薩世無佛時能作佛事。云何菩薩得海印三昧。善能得知衆生心行。云何菩薩能得知諸塵界無礙。云何菩薩威儀行成就。離諸闇冥得勝光明。於諸法中得自然智。速得成就一切智行。速得成就一切智行。

爾時世尊告虚空藏菩薩言。善哉善哉。善男子。汝善能分別問於如來如斯妙義。如汝已曾供養過去無量諸佛。種諸善根心行平等喩如虚空。禮敬諸佛至慧明處。發勤精進欲度一切。諸佛如法不捨一切衆生。度大慈悲彼岸。及過諸魔行不離世法。以虚空同量之心。成就此無上大乘妙法虚空藏。汝之功徳無有邊際難可校量。汝已曾於過去恒河沙等。諸佛世尊所問如此事自亦能説。是故虚空藏。汝今諦聽諦聽。善思念之。吾當爲汝分別解説。所問諸菩薩事復過於此。能得無上大乘。如來自然智。一切種智。虚空藏菩薩言。唯然快哉願樂欲聞。佛告虚空藏。

