若菩薩善淨淳至。善護戒衆。拔諸慢根。離彼我想諸佛世尊知如是菩薩是大法器令持正法。以佛神力及自善根力故。得捷辯。得疾辯。得無礙辯。得無滯辯。得巧説辯。得甚深辯。得衆音具足辯。得善莊嚴辯。得無減辯。得無畏辯。得妙偈讃辯。得快説修多羅辯。得善説譬喩本縁辯。得無壞勝辯。得分別句無盡辯。得圓足辯。得威徳無違辯。得説法不唐捐辯。得斷衆疑辯。得利應辯。得分別文字不錯謬辯。得悦可衆辯。得問答方便辯。得以法降伏一切外道辯。已成就如是等二十四辯。

