善男子。喩如虚空非行無行。菩薩行般若離一切行亦復如是。

喩如虚空無能破壞。菩薩行般若一切諸魔無能壞者亦復如是。

喩如虚空性常寂靜。菩薩行般若覺見寂靜亦復如是。

喩如虚空性常無我。菩薩行般若了知無我亦復如是。

喩如虚空性非衆生。菩薩行般若。離一切衆生見亦復如是。

喩如虚空性無有命。菩薩行般若。離一切命見亦復是。

喩如虚空性無有人。菩薩行般若。離一切人見亦復如是。

喩如虚空非物非非物。不可名字。菩薩行般若。離物非物見亦復如是。

