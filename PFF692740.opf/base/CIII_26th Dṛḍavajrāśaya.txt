善男子。云何菩薩淳至堅固。喩如金剛心住不動於此大乘者。若菩薩以直心行。成就淨淳至以不退。畢竟不減。勤進以無礙。大慈以無惓。大悲以普至。方便得成就眞實觀慧。無礙等法皆悉成就。菩薩見一切衆生有垢有濁。凡愚麁獷拒逆不順。是故菩薩爲教化一切群生故不廢精進。見此生死有無量過患憂悲苦惱等。不退於來際莊嚴。亦解無量無邊阿僧祇諸佛法。爲成就難集難持難滿諸佛法故。種諸善根而能入如來無量法寶藏。衆生性無量故。法性無量故。虚空性無量故。爲受持一切如來法寶藏故。不捨精進。聞一切法空無相無願。無作無生無起。解了分別觀行身證。成就未具足佛法。終不中道證於實際。善入諸禪解脱三昧。亦不厭離欲界而現受生。已離陰界諸入。無形無色無行。而隨衆生性。隨意示現種種形色而爲説法。轉菩薩輪示大涅槃。亦不捨菩薩行。入如是不思議法門。知一切法無性相。不動不壞不散。於此大乘不退轉。如金剛寳珠能鑑餘寶。餘寶無能鑑此珠者。諸菩薩亦復如是。能以聲聞辟支佛乘。度無量無邊衆生。令入涅槃。而自不滅度。亦不退究竟大乘。是爲菩薩淳至堅固。猶如金剛心住不動於此大乘。

