舍利弗。彼大莊嚴刹土一寶莊嚴佛所。有一菩薩摩訶薩名虚空藏。以大莊嚴而自莊嚴。於諸不思議願最爲殊勝。得一切功徳中之威徳無礙知見。不可思議菩薩功徳以自莊嚴。以諸相好莊嚴其身。以善説法隨所應度莊嚴其口。不退於定莊嚴其心。以諸總持莊嚴其念。入諸微細法莊嚴其意。順觀法性莊嚴於進。以堅固誓莊嚴淳至。以必成辦莊嚴所作。以從一地至一地莊嚴畢竟。捨諸所有莊嚴於施。以淨心善語莊嚴於戒。於諸衆生心無有礙莊嚴忍辱。衆事備足莊嚴精進。入定遊戲神通莊嚴於禪。善知煩惱習莊嚴般若。爲救護衆生莊嚴於慈。住不捨衆生莊嚴於悲。心無猶豫莊嚴於喜。離於憎愛莊嚴於捨。

