善男子。云何菩薩於十二因縁善得勝智方便。離二邊諸見者。若菩薩知一切縁生法。屬他所攝。屬因屬縁。屬和合。屬所由。所謂諸法皆從境界縁生。各有所因各有所依。諸法各各九相分別。譬如外諸藥草叢林及諸樹木等。皆無諸根。無記無知。依諸大故便得増長。各各無相分別。内有諸法亦復如是。依造業増長一
切諸法。無我人衆生壽命。亦無作者受者。諸法生時無能生者。滅時無能滅者。菩薩作是念言。是諸縁生法各無自性。無自性者他不能生。所因亦無性。所縁亦無性。無自性者則無他性。若法無自性他性者則無生。無能生未生。不可生已。生亦不生。若未生非未生。不生者則究竟無生無能生。是故一切諸法皆無生無起。但以名字故。假名從因縁生。所以者何。若法有生性者。則當有滅則是斷見。若無滅者即有常見。離斷常見故。當知一切諸法皆無有生。是爲菩薩於十二因縁。善得勝智方便。離二邊諸見。

