善男子。云何菩薩不離如如來所許念戒者。若菩薩持戒至解脱處威儀行成就。乃至微戒畏如金剛。恆修淨命善護持戒。菩薩自念戒攝身口。是無作相而謹愼奉行。修勝正命於薩婆若心終不廢捨。純至不動亦終不捨大慈大悲。攝取教誨破戒衆生。寧捨身命不求餘乘。是名爲戒。菩薩念勝戒。不瑕缺戒。不荒穢戒。不求戒。不染戒。無濁戒。智者所歎戒。菩薩念如是等戒。不恃持戒。不毀破戒。不稱己徳不譏彼過。終不捨戒亦不依戒亦不住戒。雖捨一切諸所恃著而行色行。是爲菩薩不離如如來所許念戒

