善男子。云何菩薩爲如來印所印。如如不分別智方便者。若菩薩於甚深法。得現前知見力。離一切倚著。過諸戲論。得無終無始無生法忍。如來盡知諸菩薩所成就根已。以如來印印之。所謂受決定三菩提記。是如來印無錯無謬。無諸障礙無諍競不可沮壞。無能非者無能發印者得。如來印願行成就。
智水所灌菩薩爲如是印所印。所謂究竟無生無起印。空印。無相印。無願印。離染印。寂滅印。涅槃印。於諸法中。菩薩智行成就。不壞如性。不變法界。不離本際。不見上中下黒白等差別。菩薩亦見一切衆生。爲此印之所印。無憶想分別。不捨本大誓願。是爲菩薩爲如來印所印。如如不分別智方便。

