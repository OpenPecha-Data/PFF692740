爾時舍利弗承佛威神從寶臺起更整衣服。偏袒右肩右膝著地。合掌向佛而白佛言。世尊。是何瑞相有如是等生勝喜悦現大神變。世尊。此諸大衆皆生疑惑。願如來説何因何縁。現此未曾有事。爾時佛告舍利弗。東方去此過八佛世界微塵數等佛土。有世界名大莊嚴。彼國有佛號一寶莊嚴如來應供正遍知明行足善逝世間解無上士調御丈夫天人師佛世尊。今現在説法。以何因縁世界名大莊嚴。若廣説彼世界莊嚴事者一劫不盡。是故彼土名大莊嚴。何因縁故。彼佛名爲一寶莊嚴。舍利弗。彼如來因一寶説法。所謂無上大乘之寶。是故彼佛名一寶莊嚴。彼佛與諸菩薩衆各昇師子座。踊在空中高八十億多摩樹。

