世尊。欲少所問。唯願聽許。若聽問者。爾乃敢問。所以者何。世尊。有無量知見能知衆生諸根。有淳熟未淳熟者。世尊明達去諸闇冥故。世尊了義善説分別諸句義故。世尊知時不過限故。世尊所記 不謬如説不錯故。世尊知時隨諸衆生行説法故。世尊善遊戲通達諸神足故。世尊善觀。體衆生心行故。世尊最無染於諸法中得自在故。世尊自悟覺了諸法故。世尊正御邪趣衆生。教令入正故。世尊是大醫王。能令無始世界衆病永斷故。世尊大力成就佛十力故。世尊無畏成就四無畏故。世尊無勝成就十八不共法故。世尊大慈行救一切衆生心無礙故。世尊大悲行知見無我。拔一切衆生苦故。世尊大喜行於禪解脱定入定到彼岸故。世尊大捨行斷一切憎愛。心如虚空故。世尊得平等覺了諸佛法無礙故。世尊無憎愛心畢竟清淨毀譽不動故。世尊無悕望智慧滿足於利養讃歎無欲求故。世尊一切知見一切佛行處到彼岸故。我知見世尊有如是等無量無邊功徳成就。是故我欲於法門中少有所問。虚空藏菩薩作是語已。爾時世尊告虚空藏菩薩言。善男子。我當聽汝問隨汝欲問恣汝所問。吾當隨汝所問悦可爾心。爾時功徳光明王菩薩問虚空藏菩薩言。善男子。汝爲誰故欲問如來。即時虚空藏菩薩。以偈報功徳光明王菩薩言

