善男子。喩如虚空無憎無愛。菩薩修羼提波羅蜜。無憎無愛亦復如是。喩如虚空無有變易。菩薩畢竟心無變易。修羼提波羅蜜。亦復如是。善男子。喩如虚空無有虧損。菩薩畢竟修羼提波羅蜜。心無虧損亦復如是。喩如虚空無生無起。菩薩修羼提波羅蜜。心無生起亦復如是。喩如虚空無有戲論。菩薩修羼提波羅蜜。心無戲論亦復如是。喩知虚空不望恩報。菩薩修羼提波羅蜜。於一切衆生不望果報亦復如是。喩如虚空無漏無繋。菩薩修羼提波羅蜜。離一切漏不繋三界亦復如是。

