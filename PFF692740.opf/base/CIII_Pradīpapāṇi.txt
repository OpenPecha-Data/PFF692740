爾時會中有一菩薩名曰燈手。從座而起偏袒右肩右膝著地。合掌白佛言。世尊。何等菩薩能行如是檀波羅蜜。佛言善男子。菩薩若過諸世間。得出世間法。非色無體無行知見清淨。非闇非明離一切諸相。至無相智際成就無盡忍。近如來知見已。紹菩薩決定界分。已得受記爲不退轉印所印。已得灌頂正位。已得善行知衆生行相。如是菩薩能行是檀波羅蜜。説此法時。萬六千菩薩。見諸法性猶如虚空得無生法忍。

